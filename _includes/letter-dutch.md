Op 15 maart 2012 werd Bassel Khartabil aangehouden tijdens een golf van arrestaties in het Mazzeh-district van Damascus. Sinds dat moment heeft zijn familie van de officiële instanties geen enkele informatie gekregen over zijn verblijfplaats en de reden van zijn gevangenschap. Onlangs is zijn familie echter via voormalige gedetineerden van de beveiligde afdeling van Kafer Sousa in Damascus te weten gekomen dat Bassel op deze locatie gevangen gehouden wordt.

Bassel Khartabil, een Palestijnse Syriër van 31 jaar oud, is een gerespecteerd softwareontwikkelaar die gespecialiseerd is in open-source software die een belangrijke bijdrage levert aan de ontwikkeling van het internet. Hij begon zijn loopbaan tien jaar geleden in Syrië, waar hij werkte als technisch directeur voor lokale bedrijven die zich richtten op culturele projecten zoals Restoring Palmyra en Forward Syria Magazine.

Sinds die tijd is Bassel bekend geworden om zijn sterke toewijding voor een open internet door met behulp van zijn ervaring anderen te leren over de technische mogelijkheden op dit gebied. Bassel is projectleider van een open-source softwareplatform genaamd Aiki Framework. Binnen technische online gemeenschappen staat hij bekend als een toegewijde vrijwilliger die zich inzet voor grote internetprojecten zoals Creative Commons (www.creativecommons.org), Mozilla Firefox (www.mozilla.org), Wikipedia (www.wikipedia.org), Open Clip Art Library (www.openclipart.org), Fabricatorz (www.fabricatorz.com) en Sharism (www.sharism.org).

Sinds zijn arrestatie is zijn waardevolle vrijwilligerswerk gestopt in Syrië en de rest van de wereld. Zijn afwezigheid is pijnlijk voor de gemeenschappen die hem nodig hebben, maar is bovenal verschrikkelijk voor zijn familieleden en zijn verloofde met wie hij afgelopen april had willen trouwen.

Bassel Khartabil is ten onrechte zonder enige vorm van proces of aanklacht vastgezet.

Wij, de ondergetekenden van de #FREEBASSEL-campagne, eisen per direct informatie over zijn hechtenis, gezondheid en psychische toestand.

Wij dringen er bij de Syrische overheid op aan dat Bassel Khartabil, een gewaardeerd lid van vele gemeenschappen, internationaal gerespecteerd softwareontwikkelaar, toekomstig echtgenoot en zoon van liefhebbende ouders onmiddellijk wordt vrijgelaten.
